<div issue="1927-03">
    <div page="14">
        女侠红绣鞋传
        方擁女俘作香夢。尼叩扉直呼其名。丹蚣驚起。拔
        關出。突飲刃而仆。尼則梟其首於村樹之上。裂其
        衣之幅。染指於血而書曰。『是乃淫盜。合當殺却。
        衣白衣之老尼示。』尼留書告紅曰去去便來者。
        蓋即了此一二勾當也。丹蚣既就戮。同黨九兄弟
        者大悚。不識衣白衣之老尼果何許人。度必具好
        身手者也。或遂蟄伏不敢出。或切齒作申申詈。或
        盛設備以待。待所謂白衣老尼者。一夕復一夕。而
        竟不至。異哉。尼豈誅其一而遺其九耶。不然。蓋紅
        兒復病矣。尼曰：以汝巽弱，直類一朵嬌花，不禁風
        雨。吾有健身丸在，日服其一，當奏奇效。迨覺骨節
        暴張而酸酸作楚者，可與語煆煉矣。紅有難色，謂
        果骨節暴張。則裙下纖纖者，不將苗條如船樣耶。
        毋乃醜絕。尼笑曰毋慮。若既愛蓮，當仍若蓮花。若試
        視吾裙下，蓋亦猶是蓮耳，幾曾弛厥縛者，身之煆
        煉自煆煉，趺之約束自約束。若真獃矣。骨節暴張
        者亦僅耳。信如若言，蓮武一鉤，能丕變而爲圓膚
        六寸，於趾亦既若此，於身不將引伸而成丈六金
        剛耶。骨節之張，奚至於此。於是紅亦粲然遂日進
        丸如尼教，厥效果亦如尼言。性遂好動，身亦弗復
        病。而尼曰未也，尚有壯膽丸在，俾汝吞之，日一丸
        及旬。若當弗復嬌怯怯怕殺人矣。（殺人二字連
        言見殺人而害怕也。）紅曰諾，進十九而試之。果
        然以爲殺人不啻割雞耳，了無可畏。非第殺人然，
        舉凡平日以為可畏者，及今思之，一無可畏矣。尼
        曰可矣，吾語汝以武，以汝足纖。行則搖搖如風柳，
        即小立亦艱耳，是宜首練汝足。來來，吾導汝至一
        處。尼遂趨石室之右壁，掇一巨石而轉之，則豁然
    </div>
    <div page="14">
        開朗，别有一石室在焉。尼曰此為練身房，物物具
        備。指室之東隅曰：植於地者謂之樁。試觀之，鉅細
        不一其類。汝試擇其最鉅者二，端立其上。此承以
        趾，彼承以踵，如是左右更迭，然此第二步也。立樁
        第一步，第集力趾踵兩間耳。（即脚底之中部也）
        立而倦則蹲，蹲而倦則復立。如是往復而至忍無
        可忍時，乃輟而息耳。迨汝立也而能自辰迄午堅
        持不懈者，則取次而及樁之細者。既造乎極，則功
        之成者三而一矣。進而左右更迭以一足立。一足
        立也而能持久，則功之成者三而二矣。紅習之凡
        六閲月，能一足立矣。尼則具去諸樁，獨留劇細者
        二，則懸沙囊一。當其前衝，囑曰：汝試立於樁而擊
        囊。始也輕之，俾微動。漸乃奮擊之，俾大動。能立定
        脚根，不為所勤者，汝可以請益矣。紅兒亦既能之。